# Toelichting op het informatiemodel (testopzet)

Dit informatiemodel is ontwikkeld als proefopstelling voor het testen van de
inzet van een Large Language Model (LLM) in combinatie met prompt engineering.
Het doel is om te onderzoeken in hoeverre gegevens die in vergunningsdocumenten
(PDF’s) zijn vastgelegd, automatisch kunnen worden omgezet naar gestructureerde
data volgens een vooraf gedefinieerde informatiemodel-structuur.

Het model is gebaseerd op en sluit aan bij het Conceptueel Informatiemodel
Vergunningverlening, Toezicht en Handhaving (CIM VTH FLo). Het is nadrukkelijk
een uitbreiding in de vorm van een domeininformatiemodel (DIM), specifiek
ingericht voor deze test.

## Afbakening en uitgangspunten

Het model is uitsluitend bedoeld als testomgeving en staat volledig los van het
(domein)informatiemodel dat binnen het deskundigheidsgebied Vergunningverlening
milieu (Bal + omgevingsplan) in het kader van het project Eenheid van Taal wordt
ontwikkeld.

Het model is niet volledig, pretendeert niet juist of volledig aan te sluiten
bij de informatiebehoefte in het vakgebied, en bevat waar nodig pragmatische
keuzes en vereenvoudigingen (“cherry picking”).

Doel is niet om een definitief of volledig informatiemodel op te leveren, maar
om de technische mogelijkheden van LLM’s bij het structureren van
vergunninggegevens te verkennen.

## Uitgangsbronnen en inspiratie

Het model bouwt voort op eerder werk, waaronder:

-   de informatie-analyse Altijd Actuele Gestructureerde Aanvraag (AAGA),

-   het informatiemodel Altijd Actuele Digitale Vergunning (AADV),

-   en onderdelen uit het CIM VTH FLo.

Specifiek zijn elementen uit de volgende onderdelen van CIM AADV benut:

-   3.2.3 Vergunning

-   3.2.5 Locatie

-   3.2.7 Voorschrift, bedrijfsonderdeel en locatie

-   3.2.10 Juridische regel

Daarbij zijn uit AADV en AAGA gegevens over emissies, eenheden,
bedrijfsinstallaties, bedrijfsactiviteiten en de relatie Natura2000-gebied ↔
Locatie geselecteerd. Hierbij is bewust niet alles meegenomen: de selectie is
gemaakt ten behoeve van de test. Wanneer in IM AADV of IM AAGA geen definities
beschikbaar waren van objecttypen, attributen of enumeratiewaarden, zijn deze
ook niet toegevoegd.

## Belangrijkste uitbreidingen

Het domeininformatiemodel breidt het CIM VTH FLo uit met:

-   Attributen voor emissies en eenheden (omgevings- en productienormen),

-   Gegevenstypen voor bedrijfsinstallaties en bedrijfsactiviteiten,

-   De relatie tussen Natura2000-gebieden en Locatie.

## Modellering en keuzes

Om aan te sluiten op het CIM VTH FLo zijn enkele aanpassingen en afwijkingen
doorgevoerd ten opzichte van CIM AADV:

-   Richting van relaties is omgekeerd, bijvoorbeeld:

    -   IM AADV: Voorschrift “geldt voor” Bedrijfsactiviteit

    -   DIM: Bedrijfsactiviteit “is onderworpen aan” Voorschrift

    -   IM AADV: Voorschrift “is opgenomen in” Voorschrifttekst

    -   DIM: Voorschrifttekst “bevat” Voorschrift

-   Relatie Locatie ↔ Geo-object is gemodelleerd op basis van het CIM VTH FLo,
    i.p.v. Ruimtelijk object in CIM AADV.

-   Waar nodig zijn relaties hernoemd om conflicten met dubbele
    relatiebenamingen te voorkomen (bijvoorbeeld meerdere keren “geldt voor”).

## Technische keuzes

Omdat het model door de Geonovum-tooling moet kunnen worden verwerkt, zijn
enkele praktische aanpassingen gedaan in terminologie en relatiebenamingen.
aarnaast zijn alleen de relevante objecttypen uit het CIM VTH Flo gebruikt.
Relaties naar overige objecttypen zijn verwijderd om de complexiteit te beperken
en het model zonder fouten door de tooling te kunnen halen.

Verder is in de visualisatie onderscheid aangebracht:

-   CIM VTH FLo objecttypen zijn blauw weergegeven,

-   Domeinobjecttypen (toevoegingen voor dit testmodel) zijn geel weergegeven.

## Conclusie

Dit informatiemodel is dus geen volledig of formeel model, maar een
experimenteel hulpmiddel om inzicht te krijgen in de mogelijkheden van LLM’s bij
het structureren van vergunninggegevens. De modellering is pragmatisch en
testgericht, en moet vooral worden gezien als een stap in de verkenning van
nieuwe technologie, niet als eindresultaat.
